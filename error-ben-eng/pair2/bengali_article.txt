কুকুরের ডাক ঘিরে দু’পক্ষের মধ্যে সংঘর্ষে এক মহিলার মৃত্যু হল উত্তরপ্রদেশের বালিয়ায়। আহত হয়েছেন আরও পাঁচ জন। এই ঘটনায় তিন জনের বিরুদ্ধে মামলা রুজু করেছে পুলিশ। তাঁদের মধ্যে দু’জনকে গ্রেফতার করা হয়েছে।
বালিয়ার অতিরিক্ত পুলিশ (এএসপি) সুপার দুর্গাপ্রসাদ তিওয়ারি জানিয়েছেন, একটি কুকুরের ডাক ঘিরে দুই গোষ্ঠীর মধ্যে সংঘর্ষের ঘটনা ঘটেছে। সংঘর্ষের মাঝে পড়ে লালমুনি নামে এক প্রৌঢ়া গুরুতর জখম হন। তাঁকে উদ্ধার করে হাসপাতালে নিয়ে গেলে চিকিৎসকরা মৃত বলে ঘোষণা করেন।

এএসপি আরও জানিয়েছেন, এই ঘটনায় জড়িত থাকার অভিযোগে শিবসাগর বিন্দ এবং তাঁর ছেলে অজিতকে গ্রেফতার করা হয়েছে। আরও বেশ কয়েক জন এই ঘটনার জড়িত ছিলেন। তাঁরা পলাতক। বাকি অভিযুক্তদের খোঁজে তল্লাশি চালাচ্ছে পুলিশ।
প্রত্যক্ষদর্শীরা জানিয়েছেন, মঙ্গলবার রাতে আচমকাই দু’পক্ষের মধ্যে কাথা কাটাকাটি শুরু হয়। কুকুরের ডাকে সমস্যা হওয়ার কারণে এক পক্ষ প্রতিবাদ জানায়, অন্য পক্ষ সেই প্রতিবাদের বিরোধিতা করেন। প্রথমে কথা কাটাকাটি হচ্ছিল, তার পর হঠাৎ দু’পক্ষই মারমুখী হয়ে ওঠে। দু’পক্ষেই পুরুষে এবং মহিলা মিলিয়ে বেশ কয়েক জন ছিলেন। পরিস্থিতি ক্রমে উত্তপ্ত হওয়ায় সেই সংঘর্ষের মাঝে পড়ে গুরুতর জখম হন লালমুনি। পরে হাসপাতালে মৃত্যু হয় তাঁর।
