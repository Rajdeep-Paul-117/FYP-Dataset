বিজেপি রাজ্য সভাপতি সুকান্ত মজুমদারকে আটকানোকে কেন্দ্র করে ধুন্ধুমার চিংড়িঘাটা। নিউটাউন থেকে মোমিনপুর যাওয়ার পথে চিংড়িঘাটায় গার্ড দিয়ে তাঁর রাস্তা আটকে দেওয়া হয়। অফিস টাইমে আটকে পড়ে একের পর এক গাড়ি। শুরু হয়ে যায় বিশাল যানজট। কেন এভাবে আটক করা হল তা নিয়ে পুলিসের সঙ্গে বচসায় জড়িয়ে পড়েন সুকান্ত। এরপরই সুকান্ত মজুমদারকে গ্রেফতার করে পুলিস।
রবিবার রাতে মোমিনপুরে বোমাবাজিকে কেন্দ্র করে সরব রাজ্যের গেরুয়া শিবির। একের পর এক টুইটে করে এনিয়ে সরব হন শুভেন্দু সহ বিজেপি নেতারা। সোমবার সকালে মোমিনপুরের উদ্দেশ্য রওনা দেন সুকান্ত। কিন্তু অশান্তির আশঙ্কায় তাকে সেখানে যেতে বাধা দেয় পুলিস। সুকান্ত প্রশ্ন তোলেন মোমিনপুরে ১৪৪ ধারা নেই। তাই সেখানে যেতে বাধা কোথায়। কিন্তু পুলিস সেকথা কান না দিয়ে তাকে গ্রেফতার করে প্রিজন ভ্যানে তোলে। সুকান্ত আরও জানিয়েছেন, এনিয়ে আদালতে যাবেন তিনি। 
এদিন সকাল এগারোটা নাগাদ নিউটাউনের ফ্ল্যাট থেকে  মোমিনপুর যাওয়ার পথে চিংড়িঘাটায় আসার পরই  সুকান্ত মজুমদারের গাড়ি আটক করে পুলিস। শুরু হয়ে যায় যানজট। সেই সমস্যা সমাধান করতে পুলিস অন্যান্য গাড়ি ছাড়লেও সুকান্ত মজুমদারের গাড়ি রাস্তার পাশে দাঁড় করিয়ে রাখা হয়। টানা ২০-২৫ মিনিট গাড়িতেই বসে থাকার পর সেখান থেকে নেমে আসেন সুকান্ত। পুলিসের সঙ্গে কথা বলেন। তাঁকে সাফ জানিয়ে দেওয়া হয় মোমিনপুরে যে কর্মসূচিতে তিনি যোগ দিতে যাচ্ছেন সেখানে তিনি যেতে পারবেন না। পুলিসের পক্ষ থেকে বলা হয় তিনি গেলে পরিস্থিতি আরও অশান্ত হয়ে উঠবে। কেন, কী ধারায় তাঁকে গ্রেফতার করা হয় তার কোনও সদুত্তর পুলিসের পক্ষে থেকে দেওয়া হয়নি। শেষপর্যন্ত তাঁকে নিয়ে যাওয়া হল লালবাজারে। সেখানে এবার ভিড় করছেন বিজেপি কর্মীরা।
