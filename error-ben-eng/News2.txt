সন্ধ্যা তখন ৭টা। হাইওয়ের ধারে একটি স্কুলের সামনে এক বন্ধুর সঙ্গে কথা বলছিলেন কলেজপড়ুয়া এক তরুণী। হঠাৎই ৫ যুবক এসে ঘিরে ধরেন তাঁদের। তাঁদের মধ্যে এক জন তরুণীর বন্ধুর গলায় ছুরি ধরেন। বাকিরা তরুণীকে জোর করে তাঁর সামনে থেকে তুলে নিয়ে যান। তার পর ৫ জন মিলে তরুণীকে গণধর্ষণ করেন বলে অভিযোগ। ভয়ানক এই ঘটনাটি ঘটেছে বেঙ্গালুরু-পুদুচেরী হাইওয়েতে।
পুলিশ সূত্রে খবর, বৃহস্পতিবার সন্ধ্যায় ওই তরুণীকে তুলে নিয়ে যান ৫ যুবক। তার পর তাঁর বন্ধুর সামনেই ধর্ষণ করেন বলে অভিযোগ। তার পর অভিযুক্তরা দু’জনকে হাইওয়ের ধারে ফেলে রেখে পালান। তরুণী এবং তাঁর বন্ধু তার পর সেখান থেকে এক আত্মীয়ের বাড়ি যান। তাঁদের সব কথা খুলে বলেন। এর পরই পুলিশের কাছে পাঁচ অজ্ঞাতপরিচয়ের বিরুদ্ধে গণধর্ষণের অভিযোগ দায়ের করা হয়। হাসপাতালে ভর্তি করানো হয় তরুণীকেও।
পুলিশের কাছে তরুণী জানিয়েছেন, বন্ধু বাধা দেওয়ার চেষ্টা করলে তাঁর গলায় ছুরি ধরেন অভিযুক্তরা। মেরে ফেলার হুমকি দেন। শুধু তাই-ই নয়, তরুণীর আরও অভিযোগ, অভিযুক্তরা তাঁকে সহযোগিতা করার কথা বলেন। যদি তা না করেন, তা হলে খুন করে পুঁতে দেওয়া হবে বলেও শাসানো হয়। পুলিশকে তরুণী জানিয়েছেন, জায়গাটা অন্ধকার থাকার কারণে অভিযুক্তদের চিনতে পারেননি। তবে তাঁদের মধ্যে বিমল বলে এক জনের নাম শুনতে পেয়েছিলেন বলে দাবি তাঁর। পাঁচ অভিযুক্তের খোঁজ চালাচ্ছে পুলিশ।
